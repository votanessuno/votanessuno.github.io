---
layout: page
title: Manifesto
---

# MANIFESTO

Il voto è un atto immorale. Non perché i politici siano corrotti — quello è un sintomo. Il voto è immorale perché affida a una minoranza il potere di decidere sulla vita di tutti, e di far rispettare quelle decisioni con un monopolio della forza contro cui il singolo non ha possibilità di difesa.

Non siamo contro le regole. Siamo contro il monopolio pubblico della violenza che le impone. Siamo per la libertà dell'individuo di governare se stesso. Siamo per avvicinare il potere all'individuo, fino a che ciascuno non governerà solo la propria vita.

Non ci presenteremo mai alle elezioni. Non ti chiederemo mai di votarci. Ti chiediamo di **non votare nessuno** — neanche noi.

## Il problema

Quando voti, stai dando a un ristretto gruppo di persone il permesso di decidere sulla vita di 60 milioni di individui — e di far rispettare quelle decisioni attraverso un apparato di forza contro cui il singolo non ha possibilità di difesa proporzionata.

In Italia, una persona su tre che subisce un processo penale viene assolta in primo grado. Nel frattempo la sua vita è distrutta: ha perso il lavoro, la libertà di movimento, spesso la dignità. Questo è reso possibile dal monopolio pubblico della forza, esercitato in nome di scelte prese da una minoranza di votanti sulla totalità della popolazione.

## La direzione

Il nostro obiettivo è avvicinare il governo all'individuo, fino a che l'individuo non governerà solo se stesso. Deregolamentazione, federalismo, riduzione costante del perimetro dello Stato nella vita delle persone.

Non pretendiamo che succeda domani. Pretendiamo che ogni scelta presa oggi sia informata dal valore della libertà individuale.

## Non-violenza, non pacifismo

Pratichiamo la non-violenza ma non il pacifismo. La violenza è un fenomeno umano non eliminabile. Se siamo contrari alla violenza, dovremmo essere contrari sia a commetterla sia a legittimarla istituendo un monopolio pubblico di essa.

## Chi siamo

Siamo un'associazione non riconosciuta. Non ci serve il permesso dello Stato per esistere. Siamo nati con il consenso della maggioranza degli italiani già dalla nostra parte — perché la maggioranza degli italiani già non vota.

Socrate · Gesù · Pannella
